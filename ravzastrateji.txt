TÜRKİYE’NİN GELECEK STRATEJİSİ

        

          Her ülkenin olduğu gibi Türkiye’nin de birçok konu hakkında gelecek planı bulunmaktadır. Benim hedeflerimin ülkemizin gelecek stratejisi ile örtüştüğü konulardan biri ise savunma sanayi planlamalarıdır. Türkiye’nin küresel rekabet gücünü artıracak, ekonomik ve teknolojik bağımsızlığını temin edecek ve teknolojik anlamda atılım sağlayacak politikalar, “Milli Teknoloji Hamlesi” yaklaşımında yapılandırılmıştır. Bu yaklaşımın ilk başarılı örneği savunma sanayisinde hayata geçirilen teknoloji geliştirme projeleri olmuştur.

 

           Savunma sanayisi projeleri, yerli tedarikçilerin teknoloji üretme yeteneğini artırmış; maliyetleri azaltmış ve insansız hava aracı, füze, radar sistemi ve uydu gibi ileri teknoloji ürün geliştirme kapasitesini ortaya çıkarmıştır. Savunma sanayisinde yerli üretim ve yerli ürün kullanım düzeyinin %20’lerden %68’lere yükselmesinde ulusal planlama ve koordinasyonun katkısı yüksektir. Savunma sanayisi  projelerinden elde edilen başarılar ve bu konuya daha çok yoğunlaşan yerli tedarikçiler diğer sektörler adına projeler planlayan veya geliştiren yerli tedarikçilere örnek olacaktır.

 

          Ülkemizin bulunduğu coğrafi bölgede güvenliğin sağlanabilmesi için güçlü silahlı kuvvetlere ihtiyaç vardır. Silahlı kuvvetlerinin yanı sıra ileri teknoloji savunma sistemleri, ulusal güvenliği tehdit edebilecek her türlü unsura karşı caydırıcı olacaktır ayrıca savunma sistemlerinin milli olması güvenilirliğini de artırır. İleri teknoloji savunma sistemine sahip olmak diplomatik açıdan da ülkemizin yararınadır çünkü diğer ülkelere bağımlılığı azalttığından dış politikada ulusal çıkarlarımızı ön planda tutabiliriz. Dışa bağımlılığın azalması Türkiye’nin stratejik hedeflerini de olumlu anlamda şekillendirecektir. Ekonomi, siyasi gibi alanlarda ülkemizin itibarını artıracaktır.

 

          Bilimin, teknolojinin ve refahın sadece birkaç ülkenin elinde asimetrik şekilde toplanması, insanlığın geleceği için bir tehdit unsurudur. Türkiye’yi bu global yarışta geride bırakmamak için biz gençlere düşen sorumluluk; çok çalışmak, araştırmak, çağa uygun hatta çağın ilerisine uygun teknolojide projeler planlamak ve hayata geçirmek için çabalamaktır. Türkiye’nin gelecek stratejilerinden biri olan savunma sanayisi projeleri, pek çok genç gibi benim de ilgimi çekmektedir. Bilgisayar mühendisliği öğrencisi olarak gerek bireysel gerek üniversitemizde bulunan gruplarla projeler geliştirmek hedeflerim arasında yer almaktadır. Okuduğum bölümün ve üniversitemizin bu konuda bana gerekli altyapıyı hazırlayacağını düşündüğümden tercihlerimi bu düşünceme göre şekillendirdim. Mezun olduğumda üniversitemizden edindiğim bilgileri, savunma sanayi alanında faaliyet gösteren şirketlerden birinde veya birkaçında uygulamak da hedeflerim arasında yer almaktadır.